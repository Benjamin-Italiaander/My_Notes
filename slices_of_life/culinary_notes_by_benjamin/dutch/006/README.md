# Zuurdesembrood
Voor zuurdesembrood heb je een starter nodig, je kan atlijd een stukje starter van iemand die er een heeft overnemen, een cultuur die al langer bestaat is sterker en makkelijker te onderhouden, maar je kan ook een eigen starter maken, het proces daarvoor heb ik hieronder beknopt uitgelegd:

---

# Home made zuurdesemstarter in 1 week

**Maak je eigen natuurlijke rijsmiddel met slechts meel, water en tijd.**

## Wat heb je nodig?

* Biologisch volkoren roggemeel
* Biologisch tarwemeel en tarwebloem (mix 1:3)
* Water (±35°C)
* Schone glazen pot & lepel

---

## Dag 1 – Starten

Meng 50 g roggemeel met 50 g water. Roer glad, dek losjes af met een doek en zet warm weg (20–25°C).

## Dag 2 – Rust

Laat staan, controleer op eerste belletjes.

## Dag 3 – Eerste voeding

Houd 20 g starter over, voeg 40 g water en 40 g bloem/meel-mix toe. Meng goed. Zet warm, markeer het niveau met een elastiekje.

## Dag 4–7 – Dagelijks voeden

Elke dag:
→ 20 g starter bewaren,
→ 40 g water + 40 g bloem/meel-mix toevoegen.

De starter wordt steeds actiever en luchtiger.

## Dag 8 – Klaar!

Je starter is levendig, ruikt friszuur en verdubbelt in volume: klaar voor gebruik.
Bewaar in de koelkast als je niet bakt; voed 1x per week om hem actief te houden.

---

# Onderhouden

Onderhoud je starter door deze één keer per week te voeden met 2 delen water en 3 delen bloem. Laat hem in volume verdubbelen en gebruik hem óf zet hem koel weg om hem de volgende dag te gebruiken/over een week weer te voeden.

**Tip:** voed een nieuwe starter liever elke 3–5 dagen.

---

# Bereidingswijze

Voor dit recept heb je **115 gram zelf gemaakte actieve zuurdesemstarter** en **300 gram water van ongeveer 45°C** nodig.

**Extra nodig:** gietijzeren pan en een rijsmandje.

---

### 1.

Meng 300 gram water van ca. 45 graden met 350 gram tarwebloem en 100 gram volkoren tarwemeel in een grote kom met een houten lepel tot het goed gemengd is, zo’n 3 minuten. Laat afgedekt onder een vochtige theedoek een half uur tot een uur staan.

### 2.

Meng de actieve starter door het deeg tot deze helemaal is opgenomen, kneed zo’n 3 minuten en voeg dan het zout toe. Kneed minimaal 3 minuten door.
Check of je een vlies kan trekken van het deeg: als je een stukje zover kan uitrekken dat er licht doorheen valt zonder dat het scheurt, dan is het goed, zo niet, kneed nog een paar minuten door.
Maak af en toe je handen nat tegen het plakken.

### 3.

Laat het deeg 1 uur rusten in een ingevette kom met een vochtige theedoek erover.
Doe na een uur een aantal *stretch and folds*: til het deeg voorzichtig met vochtige handen op, laat de voor- en achterkant uitrekken en vouw ze onder het midden.
Draai het deeg een kwartslag en herhaal.
Gaat dit heel gemakkelijk? Doe het dan nog twee keer.
Leg het deeg terug in de kom en laat weer 1 uur rusten.

### 4.

Herhaal het vouwen nog 2 keer, met telkens weer een uur ertussen.

### 5.

Bestuif het aanrecht met een beetje bloem. Til het deeg voorzichtig uit de kom zonder de luchtbellen eruit te drukken.
Leg het deeg met de bovenkant naar onderen op de werkbank.
Rek het zachtjes uit tot een vierkant.
Vouw de linker- en rechterkant naar het midden.
Draai een kwartslag.
Vouw opnieuw de linker- en rechterkant naar het midden.

### 6.

Keer het deeg om, op een schoon stuk werkbank, zodat de bebloemde kant boven ligt.
Plaats je handen achter het deeg zodat je pinken onder het deeg liggen.
Trek het deeg voorzichtig naar je toe over de tafel, draai steeds een klein stukje en herhaal.
Hierdoor ontstaat een mooie, ronde deegbol (boule) met spanning aan de oppervlakte.

### 7.

Leg het deeg met de bovenkant naar onderen in een rijsmandje en bewaar minimaal 12 en maximaal 36 uur in de koelkast.

### 8.

Verwarm de oven mét gietijzeren pan of Dutch oven naar 240°C.

### 9.

Stort het brood voorzichtig op een vel bakpapier uit het mandje en snijd de bovenkant een paar cm in met een scherp mes.

### 10.

Neem de pan voorzichtig uit de oven, plaats het brood (met bakpapier) in de pan en doe er 3 ijsklontjes bij.
Deksel erop, pan terug in de oven. Bak 15 minuten.

### 11.

Neem de pan uit de oven, verlaag de temperatuur naar 200°C en haal het brood uit de pan.
Zet op een rooster en bak nog 15–20 minuten goudbruin en gaar.

### 12.

Laat volledig afkoelen voordat je gaat snijden.
