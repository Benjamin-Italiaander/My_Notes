# Murphyologische principes
De wet van Murphy is de nadere uitwerking van en het logische vervolg op de algemene entropieleer, volgens welke alle deeltjes van het universum ernaar streven zich zo wanordelijk mogelijk te ordenen. 
Het inzicht dat genoemde deeltjes al doende minstens één keer op je tenen vallen, leidde tot

## De wet van Murphy

Wanneer iets mis kán gaan, gáát het ook mis.
Met de uitvinding van de computer probeerde de mens voor het eerst levenloze materie een zekere mate van intelligentie mee te geven. Een fatale beslissing. 
Immers, tot op de dag van vandaag zijn computers weliswaar intelligent noch creatief, maar achterbaksheid, geniepigheid en sluwheid zijn al optimaal ontwikkeld. 
Daarom kunnen we de wet van Murphy uitbreiden met de

---

## Eerste digitale afleiding
De wet van Murphy wordt door de computer geoptimaliseerd. Echter, aangezien moderne computers verschillende dingen tegelijk kunnen, volgt naadloos de

## Tweede digitale afleiding
Alles gaat op hetzelfde moment mis.
Met de uitvinding van checksums, correctie- en backup-programma’s en fouttolerante systemen krijgt de stomverbaasde, tot object gedegradeerde mens toegang tot de veelzijdige wereld van de informatica via de

## Derde digitale afleiding
Het gaat ook mis wanneer het eigenlijk niet mis kán gaan.
Puttend uit de rijke ervaring van gebruikers, programmeurs, ontwikkelaars en andere arme donders kunnen we nu de wet van Murphy en haar digitale afleidingen toepassen op de elektronische wereld van alledag.

---

## Eerste elektronische toepassing van de wet van Murphy
Bij computers is niets ondenkbaar, laat staan onmogelijk — behalve het wenselijke.

## Tweede elektronische toepassing van de wet van Murphy
In de wereld van de informatica gaan storingen niet over, maar gaan, elkaar overlappend, in elkaar over.

## Derde elektronische toepassing van de wet van Murphy
Computerstoringen wachten geduldig op het ongelukkigste moment en slaan dan meedogenloos toe.

## Vierde elektronische toepassing van de wet van Murphy
Je kunt bij computers nergens van op aan. Je kunt er niet eens van op aan dat je nergens van op aan kunt.

## Vijfde elektronische toepassing van de wet van Murphy
1. Je kunt nooit een ernstige storing voorkomen door een kleine te veroorzaken.
2. In het gunstigste geval zal een kleine storing zich voegen bij een grote, om die te versterken.

## Zesde elektronische toepassing van de wet van Murphy
Niemand kan zich zoveel storingen voorstellen als zich in een computer voordoen.

### Conclusies
1. Echt ernstige storingen gedragen zich als omroepdirecteuren: ze produceren zoveel mogelijk herhalingen.
2. Goedkope storingen bestaan niet.
3. Wanneer een storing bij uitzondering goedkoop lijkt, dan heb je de ware omvang ervan nog niet in de gaten.

---

Aangezien computers en informatica althans in het begin iets met wiskunde te maken hadden, is deze algemene inleiding in de computer-murphyologie niet volledig zonder de wiskundige bewijsvoering voor de wet van Murphy. 
De lezer dient er echter rekening mee te houden dat wiskunde en binaire zowel als menselijke logica enerzijds en informatica anderzijds niets, maar dan ook niets met elkaar te maken hebben. 
Met uitzondering natuurlijk van de poging om het volgende te bewijzen.

## Wiskundige bewijsvoering voor de wet van Murphy
De exacte wiskundige formule voor de wet van Murphy op het gebied van de informatica luidt als volgt:

```
1 + 1 = 2
```

waarbij `=` betekent: *zelden of nooit*.

---

## Afwijkingstheorema
Het verschil tussen de digitale logica en de wet van Murphy is, dat je er volgens de digitale logica eigenlijk van uit moet gaan, dat alles altijd op dezelfde manier misgaat.

---

## Binaire vertaling van het afwijkingstheorema
Wanneer nul bijzonder groot is, is het bijna even groot als een beetje een.
